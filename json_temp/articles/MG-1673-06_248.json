{"div":{"@xmlns":"http://www.tei-c.org/ns/1.0","@type":"article","@xml:id":"MG-1673-06_248","@resp":"mercure","head":{"value":"[La troupe du roy represente le Comedien Poëte, Comedie]","id":"/div/head"},"bibl":{"title":{"value":"Le Mercure galant","id":"/div/bibl/title"},"#":{"value":", 1673 (tome VI), p. 248-250.","id":"/div/bibl/#"}},"p":{"value":"La Compagnie estoit sur le poinct de se separer, lors que la conversation tourna sur le chapitre des Comedies nouvelles. L’on parla aussi-tost du Comedien Poëte, parce que la Troupe du Roy n’avoit encor rien joüé de nouveau que cette Piece ; &amp; apres qu’on eut dit qu’elle estoit fort divertissante, on s’entretint de la Mort d’Achille de Monsieur de Corneille le jeune, que la mesme Troupe devoit bientost representer ; &amp; quelques Gens qui s’estoient trouvez à une lecture de ce Grand Ouvrage, où estoit Monsieur le Duc de Richelieu, dirent qu’ils n’avoient jamais rien veu de si beau que cette Tragedie, &amp; que ce Duc qui s’y connoist parfaitement, avoit dit qu’elle surpassoit son Ariane dont vous sçavez que le succez a esté tres-grand, &amp; mesme avec justice, puis que ce fameux Autheur n’a point d’autres Partisans que son merite. Apres avoir parlé de cette Piece, on s’entretint de la Troupe qui la devoit joüer, &amp; l’on dit qu’elle réüssiroit admirablement bein dans tout ce qu’elle representeroit, &amp; que les grandes Assemblées qui depuis son Etablissement avoient accompagné toutes ses Representations en estoient une marque infaillible.","id":"/div/p"}}}